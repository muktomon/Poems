এখন, ভোর রাত্রির অন্ধকারে;

অন্ধকারও ঠিকে নেই-

আকাশজুড়ে সমুদ্রের নীলের সুষমা,

অতন্দ্রীলা, তোমাকে আমার মনে পড়ছে!

 

তোমাকে মনে পড়ার তেমন কোন কারণ ঠিক নেই,

তোমার নামটা ছাড়া আর কিছু ঠিকঠাক জানিও কীনা সন্দেহ!

কিন্তু এখন, এই শেষ রাত্রির অন্ধকারে-

আমার কেন জানি মনে হচ্ছে তোমারো আমাকে মনে পড়ে।

 

এরকম একেকটা বুনো মনে করা নিয়ে সারাটা জীবন কাটছে!

 

এবং আমি এখন কথা বলছি।

কথোপকথন ঠিক নয়। তবু-

কারণ আমার মনে হচ্ছে তুমি কোন গভীর কষ্টে আছো।

তোমার চেহারা ও চলাফেরায় স্পষ্টতই এর ছাপ পড়েছে!

অবাক হয়োনা,    আমি এখনো তোমাকে নিয়মিত দেখি।

না দেখার ভান করে সবটুকু দেখে নেয়া

আমার ছোটবেলা থেকে অভ্যাস!

 

তাছাড়া আমার মনে হচ্ছে,          তুমিও আমাকে দেখছো।

কেবলই একটা বুনো মনে হওয়া! কিন্তু এরকম

বন্য স্বভাব আছে বলেই হয়তো বেঁচে আছি।

অতন্দ্রীলা, কেবল তোমার জন্যই এই কবিতা লিখছি।

এটা আসলে প্রকৃত কোন কবিতা নয়-

কবিতা কীভাবে লিখতে হয় অনেকদিন আগেই ভুলে

গেছি। একটা ছন্নছাড়া চিঠি বলতে পারো-

শুরু ও সমাপ্তি ছাড়া! কিন্তু তোমার ঠিকানায় পাঠানোর মত

সাহস আমার নেই। তাই আমি একে-

আপাতত কবিতা বলছি। কোন একটা অপরিচিত

বইয়ের ভেতর যদি আদৌ কোনদিন একে খুঁজে পাও।

 

 

 

 

 

 

আসলে অতন্দ্রীলা,  তুমি দুই হাতের নাগালের অনেক

বাইরে  চলে গেছো। কোনদিন ছিলেও না! তাছাড়া-

একটা ভয় ছিলো- কৌতুক অথবা উপহাসের।

আমি এগুলো অসম্ভব ভয় পাই। আমি তাই

নিজেই তারপর তোমার নাগালের বাইরে চলে

গেছি। কারণ একটা জন্মগত অহংকার নিয়ে

আমি চলি। অহংকার-  একটা অদ্ভুত জিনিস;

তুমি জানো কীনা জানি না।

 

কিন্তু তুমি কী কী জানো আমার জানতে ইচ্ছে করে।

আমি যদি তোমাকে একটি বিলের ধারে নিয়ে

যাই- যেখানে আমি ছোটবেলায় যেতাম-

কোন একটা আশ্চর্য কারণে এর আশেপাশে

খুব কমই মানুষ থাকতো। এবং জলগুলো

ছিলো বিশুদ্ধ আকাশী রঙের-  পরিষ্কার, টলমলে!

আর সূর্যাস্তের আভার মত হাঁসেদের গোলাপী রঙের পা। 

সেখান থেকে তুমি আর ফিরে আসবে কীনা-

বুঝতে ইচ্ছা করে।

 

 

 

 

 

 

অতন্দ্রীলা, তুমিও কী জেগে আছো?

আমি সারারাত ঘুমাইনি, ঘুমাতে পারিনি-

এই নিদ্রা জিনিসটুকু যারা সময়ে সময়ে করে

নিতে পারে, তাদের থেকে সুখী বোধহয় আর কেউ নেই।

অবশ্য- আমরা দুজন যদি একসাথে জেগে

থাকি- তাহলে ভিন্ন কথা !! অতন্দ্রীলা-

যদি এক দীর্ঘ রজনী আমাদের সত্যিকারের

কথোপকথন হতো! তোমার মুখশ্রী তো আমার

মস্তিষ্কে কুয়াশার মত ছেয়ে আছে। আমি

তার সাথে সংলাপগুলো মিলিয়ে দেখতাম!

অথবা কোন এক দৈববলে, আমার সমস্ত মনোযোগ

কেন্দ্রভূত করে, জেনে নিতে পারতাম তুমি

আমাকে ভালোবাসো কীনা। আমার মনে হচ্ছে

সে পর্যন্ত আমার মুক্তি নেই।    অথবা-

 

 

 

 

 

 

 

যদি এক দীর্ঘ রজনী আমাদের সত্যিকারের

কথোপকথন হতো! তোমার দিকে তাকিয়ে

থাকতাম একনাগাড়ে অনেকক্ষণ!  -তারপর আমি

এগিয়ে যেতাম একটু একটু করে!  আমার নেকড়ে

স্বভাব আমি কবেই বিসর্জন দিয়েছি!

 

 

কিন্তু এই ভয়াবহ বাস্তব শহরে,

অলৌ্কিক জিনিসগুলো কদাচিৎ ঘটে।

কেবল এই নির্জনতা, তৃষ্ণা আর একটা হাহাকার

ঘাঁড়ে করে নিয়ে আসা ভোরের অন্ধকারে-

অতন্দ্রীলা, তোমাকে আমার মনে পড়ে!
