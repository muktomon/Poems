শুয়ে পড়েছিলাম, ঘুম আসার কথা ছিলো !

কিন্তু কেন জানি ঘুম আসলো না-

এবং অন্ধকারের ভিতর একা একা বসে

আমি কেবলই ক্লান্তি উপভোগ করছিলাম,

এবং কোনভাবে দারূণ একটা গান

বেজে উঠলো কোথাও, এবং তা শুনতে

শুনতে, আমার তোমার কথা মনে পড়লো-

   তুমি এত সুন্দর জীবন্ত একটা কবিতা,

আমি ইদানীং আর কবিতা লেখার

   প্রয়োজন  বোধ করি না!

 

 

 

এবং এই সৌন্দর্য্যটুকু শুধুমাত্র আমাদের

দুজনের মাঝেই সীমাবদ্ধ; এটাই 

সম্ভবত এর সবচেয়ে বড় রহস্য।

পত্রঝরা বৃক্ষের মত যখন ছিলাম আমি,

যখন হেঁটেছি বীভৎস রূপে মাথা নীচু করে করে,

আর যখন ছিলাম স্বপ্নাতুর,    আবেগে কাতর-

তুমি জলরঙ্গা চিত্রকলার মত,

ঝুলে ছিলে আমার ঘরের দেয়ালে;

এখন খেয়ালে-

এর বেশী আজেবাজে আর কিছু লিখবো না।

লিখতে গেলে তুচ্ছ হয়ে যেতে পারে

সব উপলক্ষ্য !

 

 

 

 

অলক্ষ্যে আমি প্রতিমুহূর্তে তোমায় ভালোবাসি।

এবং কোনদিন যদি আমি না থাকি,    

অথবা তুমিও!

এগুলো কিছুই মিথ্যে হয়ে যাবে না।

ভালোবাসার অর্থ এখন আমার কাছে অনেক সহজ।

এর বেশী আর কিছু লিখবো না।

তুমি এত সুন্দর জীবন্ত একটা কবিতা,

আমি আর কবিতা লেখার প্রয়োজন বোধ করি না!
