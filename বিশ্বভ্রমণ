রাতুল একবার বলেছিলো পুরো শহর লোডশেডিং করে জ্যোৎস্না দেখবে!

সে নাকী ছোটবেলায় নারকেল গাছের পাতার ভেতর, তার খাঁজে খাঁজে

জ্যোৎস্নার আলো-ছায়া দেখে মুগ্ধ হয়েছিলো-

সেই থেকে এরকম শখ!

রাতুলের হাজার রকম শখ ছিলো।

ঘাসের উপরে, সস্তা সিগারেট আঙ্গুলের ভিতর ধরে-

 সে এসব উদ্ভট ইচ্ছের কাহিনী বলে যেত!

আমিও তো কিছুটা ছিলাম এরকম। তাই কাজের ফিরিস্তি বাদ দিতাম!

দুপুরবেলার অলস ঘুমের পর ঝরঝরে চা খেয়ে

এখানে এই ঘাসের উপরে বসে –

কীভাবে প্যারিসে যাওয়া যায় সেই ফন্দী আটতাম।

হেঁটে হেঁটে পিকাসো,দালি,রেনোয়া ও সেজানের ছবি এক ফুট দূর থেকে

খুটিয়ে খুটিয়ে দেখে;  আমরা কেউই অবশ্য ভালো ছবি বুঝি না-

তবে বুঝে নিতে দেরী হবারও তো কথা নয়। এরপর মাঝরাতে –

হলুদ ল্যাম্প দিয়ে ঘেরা, পাথুরসদৃশ রাস্তা দিয়ে হেঁটে যেতে যেতে,

কোথাও কোন পুরনো বাড়ীর দেয়ালে লেখা বোদলেয়ারের কবিতা পড়তাম।

রেড ওয়াইন, ঝিনুক কিংবা সস্তা রুটি- নতুন কোন কিছুতেই তো আর

আমাদের অরুচি নেই। আপত্তি নেই! আর এভাবে চলতে চলতে –

হয়ে যেতে পারে কোন ফরাসী মেয়ের সঙ্গে দেখা।

তার চুল কোকিলের দেহের মতন- চোখভর্তি উগ্র কবিতা!

রাতুল সবসময় বলতো ঢাকা একটা বাজে শহর!

কেবল মানুষে গিজগিজ করছে চারদিক, প্রেম করার মত

নির্জনতাটুকুও আর অবশিষ্ট নেই। আর যেখানে প্রেম করা যায় না,

সেখানে সৃষ্টি হয় না কোন নতুন পংক্তি অথবা সুর!

আমরা ঢাকা ছেঁড়ে আর কোথায় কোথায় যাওয়া যায়,

সেই নিয়ে ভাবতাম!!

 

 

 

 

 

 

রাতুল অনর্গল কথা বলে যেতে পারতো!

ভালো কথা- মন্দ কথা,  সত্য কথা- মিথ্যে কথা,

পরে ভেবে দেখলে মনে হত যা বলেছে তার পুরোটাই বাজে!

তবে যখন বলতো-  মনে হত এইমাত্র ঈশ্বর নিজে এসে ওর কানে

কানে বলে গেছে। এর চেয়ে বেশী ঠিক আর কিছু

হতেই পারে না! প্রতি সপ্তাহে-মাসে, ঘণ্টায়-দিনে

ওর শখগুলো পালটে যেত। উঁচু রেলিং থেকে লাফ দিয়ে নীচে

পড়া থেকে শুরু করে ঘাসের ভেতর গুবরে পোকা খোঁজা,

একটা দ্বিখণ্ডিত দড়ি জোড়া লাগিয়ে দেয়া কিংবা

ধর্মগ্রন্থ পড়া! আমরা চারদিকে হন্যে হয়ে খুঁজতাম

আর নতুন কী কী করা যায়! আর ভাবতাম একদিন টাকা হলে,

অনেক টাকা হলে- পুরো পৃথিবীটা চষে বেড়াতেই হবে!

এটুকু একটা স্বপ্ন এখনো বাকী পড়ে আছে,

অন্যগুলো পূরণ হবে না,

জানা হয়ে গেছে!!

 

 

 

 

 

রাতুল আর আমি দুজনেই একেক সময় একেক এক-এক মেয়েকে ভালোবাসতাম!

জন্মসূত্রে পাওয়া সকল সম্মান অকাতরে বিসর্জন দিয়ে

তার পিছে পাগলের মত ঘুরতাম!!

সেটুকু সময় ছিলো সুখের!

একবার এক গৌরবর্ণা তরূণী, যার প্রেমে তেরো দিন তেরো রাত

পাগলের মত কাটিয়েছি, এসে আমাকে বলেছিলো-

সে রাতুলকে ভালোবাসে!  

হৃৎপিণ্ড ছিড়ে- ভেঙ্গে দুভাগ হয়ে গিয়েছিলো !

অবশ্য এ কথা রাতুলকে আমি জানাইনি কোনদিন!

রাতুলকে সবাই সবসময় সহজেই ভালোবাসে,

সবকিছু সহজেই চলে আসে, 

একটা ভালোবাসার কথা না হয় থাকুক অজানা!

 

 

 

 

 

 

ভালোবাসাগুলো অজানা থাকাই ভালো,

সেই রাতুলও,  এখন বদলে গেছে অনেক !

বুড়োটে হয়ে গেছে চিবুকের ভাঁজ, চোখের ভেতর

ভর করেছে ক্লান্তি, এখন হিমালয় যাবার কথা বললে

শুধু কথাটুকুই বলে যাওয়া হয়!

দুজনেই টের পাই এর মানে নেই কোন,

এখন একসাথে বসলে, সেই পুরোনো রেকর্ড

ঘ্যানঘ্যান, প্যানপ্যান করে বাজে।

যেন আটকে গেছি একটা পুরানো দেয়ালে,

অথবা বড় হয়ে গেছি অনেক অনেক, বৃত্ত টা

আগের মতই রয়ে গেছে!

তারপর, কোন এক বিরল সন্ধ্যায় আড্ডাটা কেটে গেলে

কপালে বিরক্তি নিয়ে

কেটে পড়ি যে যার রাস্তায়   ,

এই রাস্তা গুলো –

টেক্সাসের হাইওয়ে আর হলো না।

জোহান্সবার্গের হীরার খনিতে পা ডুবিয়ে হীরে খোঁজা কিংবা

একটা মনের মত সেরকম

প্রেম করা হলো না!

মাঝরাতে,

আলো ঝলমলে নদীর কিনারে !

 

 

 

 

হৃদয়ের আঘাতে

এখন প্রতিদিন বছর খানেক করে বুড়ো হই!

কর্মক্লান্ত প্রতিটি দিনের শেষে 

বাড়ি ফিরে ছাদের দিকে তাকিয়ে ভাবি,

কোথায় হয়েছে ভুল!

কোন চৌরাস্তায়,  নিয়েছি বেঠিক মোড় !

অথবা কর্মক্লান্ত নয়!

তখন সময়,

আরো বেশী করে নিষ্ঠুর হয়ে যায়, 

মাঝরাতে চারটায় 

ঘুম ভেঙ্গে নীরব শহরে বের হয়ে যাই, 

যদি দেখা হয়ে যায় -

 

 

 

 

 

আরো একজন রাতুলের সাথে !!! 

